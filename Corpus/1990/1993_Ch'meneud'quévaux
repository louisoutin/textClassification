Ch'meneu d'quévaux
 
In n'peut pas s'mette dins l'idée
Chou qu'ch'est qu'd'aller m'ner ch'bidet
Aussi vrai que j'appelle Nénesse
J'mène un qu'vau qui file comme l'espress
 
Quand j'l'attelle sus min train d'balles
Sitôt eul'vla qui s'imballe
Plus que j'saque sus ch'l'afilée
I n'arrête pos d'filer
 
Si qu'i accroche einne féniesse
I arrache tout ins s'vitesse
Quand i sint l'train d'balles déhors
Pour saquer i'ardoupe d'efforts
Des fos j'arrive à ch'treul
J'n'ai pus qu'des barrous sans reules
Ch'n'est point toudis rigolo
D'êt' méneu d'quévaux
 
A faire du soixante à l'heure
Min qu'vau i'est tout in sueur
Qu'in n'i'attelle deux trains d'balles d'un coup
Sans r'noucher i vous saqu'ra tout
 
Et filochant comme l'éclair
Les reules i n'touch'té plus l'fer
Ej'sorte dire tout partout qui passe
" Gare o bien j't'ecrasse "
 
In m'a d'jà artrouvé
D'zous min train d'balles dins ch'carné
Comme l'aut'jour eud'vive allure
Allant au burre Tiote Biture
Ech'quévau i'arrive si fèle
Qu'i a monté chinq mètes d'équelle
Ch'n'est point toudis riglolo
D'êt méneu d'quévaux
 
Mais il a eun' sal' manière
Comme i m'tourn' toudis l'derrière
Levant s'queue tout in visant m'tiête
D'un coup d'vint i invol' em' barette
 
De ch'barrou comme un furieux
Ej'bouche s'fuite j'appuie sus s'queue
In r'niflant tout l'long de l'bowette
Eul parfum de l'sal'biête
 
In n'peut pas taper d'sus
Pour li s'inrvinger i rue
I vaut mieux ed'tous ses vices
Fermer s'bouqu' et prind' eun' prise
Et c'qu'i a d'gravé dins s'tiête
I faut qu'cha craque ou ben qu'cha pète
Ch'n'est point toudis riglolo
d'êt méneu d'quévaux
 
Mais v'là qu'el'semaine dernière
Arrife eul'vétérinaire
V'là ti pas qu'avot plein d'épate
Min quévau i'avot chinq pattes
 
El'lend'main z'ingénieurs s'amin'nent
Pour constater l'phénomin'ne
Faut i faire i dit l'maréchal
In fer es'spécial
 
In riot ed'sin sort
In arvettiant s'patte arsort
All'est automatique
All'rinte all'sort a's'rintique
Ch'est comme un parapluie
Qui s'oufe, qui s'ferme, qui s'arplie
Ah mon Dieu qu'ch'tot rigolo
Quand j'tos m'neu d'quévaux  

